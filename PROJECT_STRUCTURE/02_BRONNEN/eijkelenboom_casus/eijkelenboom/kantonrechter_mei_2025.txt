Rechtbank Midden-Nederland
Postbus 2035
8203 AA Lelystad
Lelystad, 12 mei 2025

Betreft: Bewindvoering A.P. Hofker-Spaan

Geachte rechter,

Bewindvoerder Eijkelenboom heeft mijn zus Wineke en mij verzocht een document te
ondertekenen met betrekking tot een situatie waarvan wij al meer dan drie jaar ongewild
slachtoffer zijn. Ter verduidelijking voeg ik het hoger beroep dat momenteel loopt en betrekking
heeft op ons als executeurs als bijlage toe.
In 2023 ontstond een ernstige escalatie in de relatie tussen onze moeder en haar dochter
Ilonka. Wat begon als een conflict mondde uit in een gewelddadige confrontatie in september
van dat jaar, waarbij onze moeder fysiek werd mishandeld door Ilonka. Onze moeder heeft zich
krachtig verzet en heeft daarna definitief het contact met haar verbroken. Ondanks deze breuk
heeft Ilonka via uw rechtbank en de bewindvoerder invloed kunnen blijven uitoefenen.
In oktober 2023 werd bewindvoering over onze moeder ingesteld, waarbij de situatie werd
gepresenteerd als een familieruzie. In werkelijkheid ging het om psychisch en fysiek geweld
jegens onze moeder. Tijdens de rechtszitting in oktober 2023 heeft mijn zus Wineke benadrukt
dat, indien bewindvoering noodzakelijk werd geacht, een onafhankelijk en daadkrachtig
bewindvoerder diende te worden aangesteld (zie verslaglegging rechtszaak). Zoals blijkt uit het
bijgevoegde hoger beroep, heeft dit besluit verstrekkende en negatieve gevolgen gehad.
Er zijn duidelijke aanwijzingen dat de bewindvoerder onder invloed van Ilonka heeft gehandeld.
Wineke en ik hebben onze moeder destijds ervan weerhouden in hoger beroep te gaan tegen
het besluit tot bewindvoering, omdat haar rust voor ons de hoogste prioriteit had. Wij hebben
haar herhaaldelijk gerustgesteld dat Ilonka geen toegang meer had tot haar financiën. Helaas
bleek dit een illusie. Eind 2023 wist Ilonka via financiële manipulaties, waaronder dubbele
schenkingen, alsnog invloed uit te oefenen. De frustratie en woede van onze moeder over deze
misstanden leidde uiteindelijk tot een rechtszaak die zij in de zomer van 2024 aanspande,
waarbij de bewindvoerder en Ilonka elkaar bleven beschermen, ten nadele van onze moeder.
Sinds het voorjaar van 2022 hebben Wineke en ik alles in het werk gesteld om de rust van onze
moeder te waarborgen. Ondanks de uitdagingen is het ons grotendeels gelukt om, samen met
haar kleinkinderen, vele waardevolle en liefdevolle momenten met haar te beleven.
Onze moeder heeft mij persoonlijk opgedragen haar nalatenschap zorgvuldig af te wikkelen, bij
voorkeur samen met mijn zus Wineke. Dit is ook zo opgenomen in haar testament. Op dit
moment, mei 2025, beschikken wij nog steeds niet over de volledige administratie van onze

moeder. Op 19 december 2024, nadat wij de verklaring van executele hadden verkregen,
weigerde de heer Eijkelenboom ons de administratie te overhandigen. Sindsdien hebben wij
slechts sporadisch enkele documenten ontvangen.
Zonder de volledige administratie van onze moeder, waaronder essentiële documenten vanaf
2012 en de correspondentie tussen de heer Eijkelenboom en Ilonka, alsmede met uw
rechtbank, is het onmogelijk haar nalatenschap correct af te wikkelen. Zelfs een vereffenaar
zou dit niet kunnen realiseren.
Wij verzoeken u dan ook dringend om per direct zorg te dragen voor een volledige overdracht
van de administratie en om maatregelen te nemen die waarborgen dat de nalatenschap correct
en onafhankelijk wordt afgewikkeld.

Hoogachtend,
Herbrand Hofker
Oudaen 26
8219 AB Lelystad
Tel. 0641850977
Email: herbrand.hofker@gmail.com

